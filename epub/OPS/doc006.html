<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 6 Oklic Katoliškega političnega društva v Ljubljani za državnozborske volitve leta 1891</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-19">Dok. št. 6</span><br class="subtitle"/><span class="subtitle" id="PPP-1890-1918-head-20">Oklic Katoliškega političnega društva v Ljubljani za državnozborske volitve leta 1891<span id="ftn7_return"><a class="notelink" title="Slovenec : političen list za slovenski narod, leto XIX, št. 26, Ljubljana, 3. 2. 1891, Rojaki!" href="#ftn7"><sup>7</sup></a></span></span></h1><div class="chapter" id="doc006"><div class="teidiv3" id="No.6.PPP"><h4><span class="head" id="PPP-1890-1918-head-21"><span style="font-style:italic">Rojaki!</span></span></h4><p id="PPP-1890-1918-p-42">Državni zbor je razpuščen, nove volitve so razpisane. Presvetli naš vladar kliče nas vnovič na volišče za svete naše verske in narodne pravice. Odzivajmo se katoliški Slovenci polnoštevilno njegovemu klicu, podajmo se polnoštevilno na volišče in oddajmo svoje glasove za take možé, kakor si jih more želeti vsak pošten slovenski rodoljub; <span style="font-style:italic">možé udane cesarju</span>, kot od Boga poklicanemu zastopniku najvišje državne oblasti kot vrhovnemu čuvatelju ustave in s tem zaščitniku naših verskih in narodnih pravic: <span style="font-style:italic">možé, udane naši sveti katoliški veri možé</span>, zveste sinove naše skupne matere sv. katoliške cerkve; <span style="font-style:italic">možé, zvesto udane svojemu narodu slovenskemu</span>, ki ne bodo nikdar pozabili, da jih je rodila slovenska mati!</p><p id="PPP-1890-1918-p-43">V <span style="font-style:italic">verskem, narodnem</span> in <span style="font-style:italic">gospodarskem</span> oziru čaka naših poslancev velevažna naloga v prihodnje državnem zboru.</p><p id="PPP-1890-1918-p-44">1. Zaman so se katoliški poslanci v zadnjem državnem zboru trudili za izpolnitev najiskrenejše želje vseh katoliških Avstrijcev, osobito pa katoliških Slovencev, za <span style="font-style:italic">versko šolo!</span> Premalo je bilo katoliških poslancev v državnem zboru, da bi se bila mogla naša želja uresničiti!</p><p id="PPP-1890-1918-p-45">Torej bodi naša skrb, da sedaj izvolimo take možé, ki bodo brez vsakih pridržkov postavili se pri tem vprašanju v verskem oziru na isto stališče, na katero so se postavili <span style="font-style:italic">avstrijski škofje</span> v svojej znani izjavi lanskega leta.</p><p id="PPP-1890-1918-p-46">A ne le v šoli, sploh mora, kakor v zasebnem, tako v javnem življenji vladati <span style="font-style:italic">krščanski duh</span>.</p><p id="PPP-1890-1918-p-47">Od svojih prihodnjih državnih poslancev moramo zahtevati, da odločno, jasno, brez pridržkov delujejo v državnem zboru na to, <span style="font-style:italic">da vse zakonodajstvo preveva krščanski duh</span>.</p><p id="PPP-1890-1918-p-48">Skratka: <span style="font-style:italic">Mi želimo krščansko državo!</span></p><p id="PPP-1890-1918-p-49">2. V <span style="font-style:italic">narodnem oziru</span> čaka naših poslancev velikansko delo.</p><p id="PPP-1890-1918-p-50">Tu jim bode treba družiti gorečo ljubezen do domovine svoje, do svojega rodú, z jasnim pogledom za potrebe države.</p><p id="PPP-1890-1918-p-51">Kakor v verskem, tako imamo v narodnem oziru svoje opravičene težnje gledé na šolstvo.</p><p id="PPP-1890-1918-p-52">Kakor želimo postaviti vzgojo naše dece na <span style="font-style:italic">krščansko</span>, isto tako jo tudi želimo postaviti na <span style="font-style:italic">narodno</span> podlago.</p><p id="PPP-1890-1918-p-53">Naša slovenska deca podučuje naj se v svojem maternem slovenskem jeziku, to bodo nepremični smoter našim poslancem!</p><p id="PPP-1890-1918-p-54">Mnogo krivice godi se nam v narodnem oziru s tem, da v <span style="font-style:italic">državnih uradih</span> v naših slovenskih pokrajinah še vedno vlada nemški duh in da se pogostoma, posebno v političnih uradih, nameščajo uradniki, slovenščine nezmožni.</p><p id="PPP-1890-1918-p-55">To v prihodnje zabraniti, bodi naloga naših poslancev.</p><p id="PPP-1890-1918-p-56">Nasprotje narodnih in državnih koristi rodilo je lanskega leta poskuse za <span style="font-style:italic">češko-nemško spravo</span>.</p><p id="PPP-1890-1918-p-57">Mi katoliški Slovenci želimo spravo za vse narode avstrijske na podlagi jednakopravnosti. Tako spravo nam veleva krščanska ljubezen do bližnjega. V bratski ljubezni hočemo živeti z vsemi drugimi narodi avstrijskimi, želeč vsakemu svoje, a odločno zahtevajoč iste pravice za narod slovenski.</p><p id="PPP-1890-1918-p-58">V to svrho naj naši poslanci <span style="font-style:italic">složno postopajo z vsemi drugimi katoliško mislečimi poslanci</span>.</p><p id="PPP-1890-1918-p-59">3. V <span style="font-style:italic">narodno-gospodarskem</span> oziru je doslej država za našo domovino jako malo storila.</p><p id="PPP-1890-1918-p-60"><span style="font-style:italic">Za dolenjsko železnico morala je naša revna dežela prevzeti velikanske žrtve</span>.</p><p id="PPP-1890-1918-p-61">Vendar z dolenjsko železnico še dolgo ni ustreženo zahtevam prometa v naši domovini.</p><p id="PPP-1890-1918-p-62">Potrebna je <span style="font-style:italic">bližja proga Gorenjske s Trstom </span>.</p><p id="PPP-1890-1918-p-63">Potrebna je <span style="font-style:italic">bližnja Ljubljane s Celovcem </span>.</p><p id="PPP-1890-1918-p-64">Potrebna je <span style="font-style:italic">bližnja zveza Kranjske z Gorico </span>.</p><p id="PPP-1890-1918-p-65">Naši poslanci naj delujejo na to, <span style="font-style:italic">da država vse te potrebne železnične zveze izvede na svoje troške</span>.</p><p id="PPP-1890-1918-p-66">V obče naj naši poslanci delujejo v prospeh načela, da morajo <span style="font-style:italic">one železnice biti državne</span>, ker le potem bode mogoče <span style="font-style:italic">tarife znižati</span> tako, da bode najširšim slojem prebivalstva mogoče uživati plodove te blagovite uredbe. Jedno najvažnejših narodno-gospodarskih vprašanj za deželo Kranjsko in mesto ljubljansko je osuševanje ljubljanskega barja. Naši poslanci naj skrbé za to, da izposlujejo od visoke vlade ono podporo za osuševanja barja, katero je vlada načeloma že obljubila in katero pričakuje deželni zbor kranjski vsled svojih sklepov, storjenih 1889. in 1890 leta.</p><p id="PPP-1890-1918-p-67">Posebno pozornost naj obračajo naši poslanci tudi na <span style="font-style:italic">zboljšanje žalostnega položaja kmetskega in rokodelskega stanú</span>.</p><p id="PPP-1890-1918-p-68">Da, kmetski stan je v sedanjih okoliščinah skoraj nemogoč.</p><p id="PPP-1890-1918-p-69">Naši poslanci naj si torej prizadevajo, <span style="font-style:italic">da se zemeljski davek od malih kmetskih posestev</span> zniža v kolikor mogoče. Isto tako <span style="font-style:italic">hišni davek</span>, in sicer če mogoče po načelu, da se kmetske hiše, ki služijo le za stanovanje posestniku in njegovi družini, oprosté popolnoma hišnorazrednega davka.</p><p id="PPP-1890-1918-p-70">Temu nasproti naj se uvede visoki <span style="font-style:italic">nagizdni davek</span>, ki bode zadel le bogatine.</p><p id="PPP-1890-1918-p-71">V obče naj se davčno breme v kolikor mogoče odvali od nepremožne široke mase prebivalstva na premožne stanove, v katerem oziru bo posebno ugajal visok borzni davek in že željno pričakovana uravnava progresivnega dohodninskega davka.</p><p id="PPP-1890-1918-p-72">Olajša naj se davčno breme posebno <span style="font-style:italic">rokodelskemu stanu</span>.</p><p id="PPP-1890-1918-p-73">Prav malo rokodelstvo naj se v kolikor mogoče oprosti obrtnega davka.</p><p id="PPP-1890-1918-p-74">Sploh naj se v vsakem oziru deluje na to, da se ustvari <span style="font-style:italic">krepek zadovoljen rokodelski stan</span>.</p><p id="PPP-1890-1918-p-75">Rokodelskemu stanu naj se v prvi vrsti dá <span style="font-style:italic">krepka, tesna organizacija v zadrugah</span>, kojim naj se podelé najširše pravice.</p><p id="PPP-1890-1918-p-76">Naši poslanci naj obračajo svojo pozornost na <span style="font-style:italic">delavsko vprašanje</span>.</p><p id="PPP-1890-1918-p-77">Postavljajo naj se vedno v vrste onih, ki branijo pravice delavcev nasproti velmoči kapitalizma.</p><p id="PPP-1890-1918-p-78">Jedna važnejših točk, s katerimi se bode bavil novi državni zbor, naj bode osnovanje <span style="font-style:italic">delavskih zbornic</span>, o katerih se je posvetoval – žal, da brez vspeha – že minoli državni zbor.</p><p id="PPP-1890-1918-p-79">Naši poslanci naj se sploh z vso gorečnostjo poprimejo rešitve <span style="font-style:italic">socijalnega vprašanja na krščanski podlagi</span>.</p><p id="PPP-1890-1918-p-80"><span style="font-style:italic">Narodi vpijejo za kruh. Dolžnost njihovih zastopnikov je, da mu ga preskrbé!</span></p><p id="PPP-1890-1918-p-81">Rojaki! Katoliški Slovenci! V kratkih splošnih potezah smo vam narisali program, katerega naj bi se po našem prepričanju držali oni možje, katere hočemo poslati kot zastopnike katoliškega slovenskega naroda v državni zbor.</p><p id="PPP-1890-1918-p-82">Rojaki! Ako imate še druge posebne želje, naznanite nam jih in uverjeni bodite, da se bodo uvaževale.</p><p id="PPP-1890-1918-p-83">V naših rokah je, uresničiti ta program s tem, da volimo može v državni zbor, o katerih smo prepričani, da se bodo zvesto držali teh načel.</p><p id="PPP-1890-1918-p-84">V to pa ni zadosti, da kdo le <span style="font-style:italic">obljubi</span>, da bode deloval po označenem programu, marveč dotični, ki naj se zanaša na naše glasove, mora po vsej svoji preteklosti, po svojem dosedanjem delovanji, po svojem značaju biti mož, o katerem ni dvomiti, da bode <span style="font-style:italic">prostovoljno, radostno, navdušeno</span> izvajal naš program.</p><p id="PPP-1890-1918-p-85">Slovenci! V zadnjih letih jel se je tudi pri nas širiti oni strupeni židovski <span style="font-style:italic">liberalizem</span>, ki je še vsaki narod onesrečil, kateri se ga je oprijel. Zato se ga je treba varovati v vseh okoliščinah, tudi tedaj, ako se vsiljuje pod krinko <span style="font-style:italic"><q>absolutne narodnosti</q></span>.</p><p id="PPP-1890-1918-p-86"><span style="font-style:italic">Ne zaupajmo torej praznim besedam</span>, praznim obljubam, zaupajmo le možem, ki so v večletnem delovanju med nami jasno pokazali, da so isto tako katoliki, kakor Slovenci, da gojé enako ljubezen do svete katoliške vere, kakor do mile slovenske domovine!</p><p id="PPP-1890-1918-p-87">Rojaki! Do mnogih izmed vas obrača se <span style="font-style:italic"><q>Pripravljalni volilni odbor</q> v Ljubljani</span>, da mu naznanite svoje želje gledé na kandidature. Vaša narodna dolžnost bode, odzivati se temu pozivu. Predno pa to storite, dogovorite se z vsemi enako mislečimi možmi celega volilnega okraja, zjedinite se ž njimi na jedno zanesljivo osebo kot kandidata in naznanite prej ko mogoče podpisanemu odboru, ki je o razmerah popolnoma poučen in kateri vam je sploh v vseh volilnih zadevah s svojim svètom radostno na razpolago.</p><p id="PPP-1890-1918-p-88">Tako upamo, da bodemo dosegli svoj smoter, po katerem hrepenimo. <span style="font-style:italic">Ako bodemo vsi storili svojo dolžnost, potem bode tudi Bog naše delo blagoslovil</span> in z njegovo mogočno pomočjo bode <span style="font-style:italic">katoliški slovenski narod</span> poslal v državni zbor le <span style="font-style:italic">katoliške slovenske poslance</span>, ki se bodo pri vsem svojem delovanji zvesto in nevstrašeno držali našega gesla, ki naj bode v volilni borbi naš bojni klic:</p><blockquote class="closer"><p id="PPP-1890-1918-closer-2"><span style="font-style:italic">Vse za vero, dom, cesarja!</span></p></blockquote></div></div><!--Notes in [div]--><div class="notes"><div class="noteHeading">Opombe</div><div class="note" id="ftn7"><p><a class="link_return" title="Pojdi nazaj k besedilu" href="#ftn7_return"><sup>7.</sup></a> <span class="noteBody"><span style="font-style:italic">Slovenec : političen list za slovenski narod</span>, leto XIX, št. 26, Ljubljana, 3. 2. 1891, Rojaki!</span></p></div></div></div></body></html>