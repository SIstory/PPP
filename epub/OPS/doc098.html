<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 98 Poročilo o jugoslovanski socialistični konferenci 6. oktobra 1918 v Zagrebu</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-318">Dok. št. 98</span><br class="subtitle"/><span class="subtitle" id="PPP-1890-1918-head-319">Poročilo o jugoslovanski socialistični konferenci 6. oktobra 1918 v Zagrebu<span id="ftn169_return"><a class="notelink" title="Naprej: glasilo jugoslovanske socialno-demokratične stranke, leto II, št. 230, Ljubljana, 8. 10. 1918." href="#ftn169"><sup>169</sup></a></span></span></h1><div class="chapter" id="doc098"><p id="No.97.PPP.1">Danes <span class="corr">[6. oktobra 1918 ]</span> se je vršila tukaj jugoslovanska socialistična konferenca. Konferenco je otvoril v imenu hrvaških sodrugov sodrug Bugšek, ki je v pozdravnem govoru želel, naj bi bili sklepi konference sad temeljitih razprav in poštenega sporazuma med jugoslov. socialističnimi strankami. V predsedstvo so bili izvoljeni sodrugi Bugšek, Ferfolja in Raušer. Za zapisnikarje pa sodrugi Petejan in Kavrič. Govorili so k dnevnemu redu: <q>Stališče jugoslovanskih socialističnih strank napram aktuelnim narodnim vprašanjem</q> sodrugi Bugšek, A. Kristan, Jakšič, Korač, Regent, Gaspari, Golouh, Delič, Čobal in drugi.</p><p id="No.97.PPP.2">Po dolgi razpravi je bila sprejeta od slovenskih in hrvatskih delegatov sledeča resolucija:</p><div class="teidiv3" id="No.97.PPP.3"><h4><span class="head" id="PPP-1890-1918-head-320">I.</span></h4><p id="PPP-1890-1918-p-924">Jugoslov. socialistična konferenca, vršeča se 6. okt. 1918. izjavlja, da stoji v soglasju s svojimi dosedanjimi programatičnimi izjavami v narodnem oziru neomejeno na stališču popolne samoodločbe narodov ter zahteva zato združitev S. H. S. v samostojno demokratično jugoslovansko državo. Nacionalno državo je namreč smatrati kot predpogoj za uspešnejši razredni boj.</p><p id="PPP-1890-1918-p-925">Glede obmejnih, narodno mešanih krajev smatra konferenca za potrebno, da se njih pripadnost uredi dogovorno s prizadetimi narodi ter odklanja vsako nasilstvo tako napram svojemu narodu kakor napram drugim. Obsoja seve vsako tako narodno politiko, ki bi onemogočila sporazum z narodi, ki so bili doslej v svojem gospodarskem življenju navezani na trgovske in prometne zveze skozi naš jugoslovanski teritorij.</p></div><div class="teidiv3" id="No.97.PPP.4"><h4><span class="head" id="PPP-1890-1918-head-321">II.</span></h4><p id="PPP-1890-1918-p-926">Konferenca smatra, da je z ozirom na zgodovinsko dobo, v koji se nahajamo, tako v interesu jugoslov. proletarijata kakor tudi v interesu nujne rešitve jugoslov. vprašanja, da stranka sodeluje v <span class="abbr"> (N. S. )</span><span class="expan">Narodnih Svetih </span> oz. v <span class="abbr"> (N. O. )</span><span class="expan">Narodnem Odboru </span> <span id="ftn170_return"><a class="notelink" title="Mišljeno je Narodno Vijeće Slovencev, Hrvatov in Srbov, ustanovljeno na sestanku odposlancev Slovencev, Hrvatov in Srbov iz habsburške monarhije 5. in…" href="#ftn170"><sup>170</sup></a></span> skupno z ostalimi strankami v narodu S. H. S. v vseh točkah, ki ne nasprotujejo našim socialističnim načelom. Vsled tega konferenca izjavlja, da jugoslovanske soc. dem. stranke stopijo v posamezne Narodne Svete oziroma v osrednji Narodni Odbor ter tam uveljavljajo svoja socialistična načela, ki se tičejo rešitve narodnih, političnih, gospodarskih in kulturnih vprašanj ter da v potrebi odločno nastopijo proti vsemu onemu, kar bi našim načelom nasprotovalo.</p></div><div class="teidiv3" id="No.97.PPP.5"><h4><span class="head" id="PPP-1890-1918-head-322">III.</span></h4><p id="PPP-1890-1918-p-927">Z ozirom nato, da bode taktika jugoslov. soc. dem. strank v Narodnih Svetih in v Narodnem Odboru, kakor tudi drugod enotna, smatra konferenca za potrebno, da se izvoli stalen jugoslov. socialistični svet, ki naj bo sestavljen iz 3 zastopnikov vsake jugoslov. soc. dem. stranke in v katerem naj bodo <span class="corr">[posebej]</span>,vsled specialnih razmer zastopane tudi jugoslov. soc. dem. organizacije iz Dalmacije in iz Ogrske.</p></div><div class="teidiv3" id="No.97.PPP.6"><h4><span class="head" id="PPP-1890-1918-head-323">IV.</span></h4><p id="PPP-1890-1918-p-928">Konferenca je mnenja, da je vspostavitev proletarske internacionale nujno potrebna z ozirom na to, ker bodo razredni interesi, v nacionalnih državah zahtevali medsebojno internacionalno pomoč. Zato se nalaga Jugoslov. Socialističnemu Svetu, da s svoje strani išče način, kako se internacionala znova oživotvori.</p><p id="PPP-1890-1918-p-929">Bosanski sodrugi niso glasovali za to resolucijo radi svojega stališča, ki soglaša s stališčem sklepov soc. zborovanja v Zimmerwaldu in so izjavili, da jim je žal, ako ni prišlo na konferenci do skupnega sklepa. Sicer bodo predložili sklep izvrševalnemu odboru bosanske soc. stranke v pretres.</p></div></div><!--Notes in [div]--><div class="notes"><div class="noteHeading">Opombe</div><div class="note" id="ftn169"><p><a class="link_return" title="Pojdi nazaj k besedilu" href="#ftn169_return"><sup>169.</sup></a> <span class="noteBody"><span style="font-style:italic">Naprej: glasilo jugoslovanske socialno-demokratične stranke</span>, leto II, št. 230, Ljubljana, 8. 10. 1918.</span></p></div><div class="note" id="ftn170"><p><a class="link_return" title="Pojdi nazaj k besedilu" href="#ftn170_return"><sup>170.</sup></a> <span class="noteBody">Mišljeno je Narodno Vijeće Slovencev, Hrvatov in Srbov, ustanovljeno na sestanku odposlancev Slovencev, Hrvatov in Srbov iz habsburške monarhije 5. in 6. 10. 1918 v Zagrebu.</span></p></div></div></div></body></html>