<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 168 Politična izhodišča Slovenske kmečke stranke, ustanovljene 1. decembra 1917</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-528">Dok. št. 168</span><br class="subtitle"/><span class="subtitle" id="PPP-1890-1918-head-529">Politična izhodišča Slovenske kmečke stranke, ustanovljene 1. decembra 1917<span id="ftn293_return"><a class="notelink" title="Resnica, leto I, št. 1, Ljubljana, 22. 12. 1917, Slovenska Kmečka Stranka." href="#ftn293"><sup>293</sup></a></span></span></h1><div class="chapter" id="doc168"><p id="No.166.PPP.1">Ustanovitev Kmečke Stranke ni krivica proti nobenemu drugemu stanu, ker kmet pusti vsakemu drugemu pravico, da se organizira in združuje, <span style="font-style:italic">kakor sam hoče</span>. A isto pravico zahtevajo kmetje tudi sami zase in <span style="font-style:italic">nečejo biti pod političnim jerobstvom neizkušenih ljudi iz drugih stanov</span>. Kar je dovoljeno delavcem, profesorjem, uradnikom in sploh vsakomu, se ne sme zabranjevati kmetu. <span style="font-style:italic">Ali je kmečka stranka potrebna ali ne, to vedo najbolje</span> <span style="font-weight:bold">kmetje sami</span>. Namen stranke je razviden iz oklica, ki gre po celi deželi. Ker stoji stranka na verskem, katoliškem stališču, ji je lahko ob dani potrebi stopiti glede političnega uveljavljanja katoliških načel v stik z vsako drugo katoliško stranko, če je res katoliška, ne le v besedah, ampak tudi v dejanjih. <span style="font-weight:bold">V svojih stvareh </span>pa hoče biti kmečka stranka <span style="font-weight:bold">neodvisna</span>, kakor zahtevajo načela <span style="font-weight:bold">prave demokracije in samoodločbe</span>.</p><p id="No.166.PPP.2">Ker je duhovščina na deželi ozko spojena s kmečkim stanom, je naravno, da bodo <span style="font-style:italic">duhovniki, ki imajo ljubezen do ljudstva</span>, z njo sodelovali, kar bo le v splošno korist in kar kmečka stranka iskreno želi v verskem in narodnem interesu.</p><p id="No.166.PPP.3">Slovenska Kmečka Stranka pojde mirno, a krepko, in vztrajno svojo pot.</p></div><!--Notes in [div]--><div class="notes"><div class="noteHeading">Opombe</div><div class="note" id="ftn293"><p><a class="link_return" title="Pojdi nazaj k besedilu" href="#ftn293_return"><sup>293.</sup></a> <span class="noteBody"><span style="font-style:italic">Resnica</span>, leto I, št. 1, Ljubljana, 22. 12. 1917, Slovenska Kmečka Stranka.</span></p></div></div></div></body></html>