<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 169 Programsko politična stališča Slovenske katoliške zveze, sprejeta na njenem ustanovnem shodu 8. aprila 1918 v Ljubljani</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-530">Dok. št. 169</span><br class="subtitle"/><span class="subtitle" id="PPP-1890-1918-head-531">Programsko politična stališča Slovenske katoliške zveze, sprejeta na njenem ustanovnem shodu 8. aprila 1918 v Ljubljani<span id="ftn294_return"><a class="notelink" title="Resnica, leto I [i. e. II], št. 17, Ljubljana, 13. 4. 1918, Dani se! Kvišku srca!" href="#ftn294"><sup>294</sup></a></span></span></h1><div class="chapter" id="doc169"><div class="teidiv3" id="No.167.PPP.1"><h4><span class="head" id="PPP-1890-1918-head-532">I.</span></h4><p id="PPP-1890-1918-p-1435">Mi stojimo odločno in neomajno na stališču resolucij slov. katol. shodov. Obžalujemo in obsojamo, da se te resolucije zatajujejo od činiteljev, ki imajo svojo pozicijo v javnem življenju zahvaliti samo oživotvorjenju imenovanih resolucij med slovenskim ljudstvom in pa nezasluženemu zaupanju,katero se jim je svojedobno v dobri veri naklonilo.</p><p id="PPP-1890-1918-p-1436">Osobito obsojamo najodločneje postopanje kranjskih državnih poslancev S. L. S. v Jug. klubu, ki so izgubili vsako pravico do zaupanja katoliškega slovenskega ljudstva. Ko dvigamo z današnjim dnem vnovič častitljivo, v bojih preizkušeno slovensko katoliško zastavo, izjavljamo, da hočemo pod tem zmagoslavnim praporom nadaljevati delo in boj za resnični blagor poštenega, vernega slovenskega ljudstva po starem, blagoslovljenem geslu našega naroda:</p><p id="PPP-1890-1918-p-1437"><span style="font-style:italic">Vse za vero, dom, cesarja!</span></p></div><div class="teidiv3" id="No.167.PPP.2"><h4><span class="head" id="PPP-1890-1918-head-533">II.</span></h4><p id="PPP-1890-1918-p-1438">Držimo se kot en mož jugoslovanske deklaracije z dne 30. maja 1917, ki zahteva združenje vseh v habsburški monarhiji živečih Jugoslovanov v lastno, od vsakega drugorodnega gospodstva prosto državo <span style="font-style:italic">pod žezlom naše prejasne habsburško-lorenske dinastije </span>. Tem odločneje protestujemo zoper vsako pretvarjanje te deklaracije, zlasti odklanjamo z ogorčenjem zagrebško pretvorbo z dne 3. marca t. l.</p><p id="PPP-1890-1918-p-1439">Mi hočemo ožitvorjenje svojih narodnih uzorov <span style="font-style:italic">samo v sporazumu z našim katoliškim vladarjem</span>, kateremu izrekamo zaupanje, ljubezen, zvestobo in udanost!</p><p id="PPP-1890-1918-p-1440">V tej smeri vidimo edino pot, po kateri je mogoče ustvariti srečno in častno bodočnost našega naroda.</p><p id="PPP-1890-1918-p-1441">V radikalnih frazah in hujskarijah ter v dvoumnem pretvarjanju naše deklaracije z dne 30. maja 1917 <span id="ftn295_return"><a class="notelink" title="Glej dok. št. 133." href="#ftn295"><sup>295</sup></a></span> pa spoznavamo <span style="font-style:italic">največjo nevarnost za naše ljudstvo</span> in vidimo v takem početju naravnost <span style="font-style:italic">izdajstvo življenskih interesov našega naroda</span>, kateremu je božja previdnost odkazala dom pod mogočno, v vseh viharjih preizkušeno zaščito habsburškega žezla. <span style="font-style:italic">Ta</span> dom si hočemo pripravno in prijazno urediti in <span style="font-style:italic">iz njega</span> izključiti vsako drugorodno umešavanje. Vstrajamo pa zvesti in neupogljivi pod habsburško lorenskim žezlom in <span style="font-style:italic">pozivljamo katoliško slovensko ljudstvo, da se kot en mož združi v stari zvestobi okolu našega ljubljenega vladarja! </span></p></div><div class="teidiv3" id="No.167.PPP.3"><h4><span class="head" id="PPP-1890-1918-head-534">III.</span></h4><p id="PPP-1890-1918-p-1442">Odločno obsojamo in z ogorčenjem odklanjamo tiste Jugoslovane, ki so v teh težkih časih ubežali iz svoje domovine, da spletkarijo z našimi sovražniki ter s tem izdajalskim in hudodelskim početjem podaljšujejo vojsko, ko naš narod z vsemi močmi svoje duše hrepeni po blagru in blagoslovu miru.</p><p id="PPP-1890-1918-p-1443">Iz dna svoje duše izražamo rodoljubno ogorčenje še posebe nad brezvestnim spletkarjenjem izdajalskih Jugoslovanov s framazonsko Italijo, ki je najhujši sovražnik našega katoliškega naroda. – To izdajstvo se razvija čedalje bolj v pravo narodno prokletstvo, ker ogroža temelje našega narodnega obstanka.</p><p id="PPP-1890-1918-p-1444">Tem mučneje občutimo, da razni činitelji, ki si prisvajajo v sedanjih časih vodstvo našega naroda, niso našli niti besede obsodbe za tako podlo za naš narod skrajno kvarno in sramotno početje, mesto tega pa preklinjajo može, ki so osiveli v mnogoletnem zvestem in značajno-doslednem ljudskem delu in ustvarjali temelj za zdravi razvoj našega naroda, medtem ko so drugi uživali in še danes uživajo zrele sadove njihovega težkega truda.</p><p id="PPP-1890-1918-p-1445">Življenski interes našega naroda zahteva in najskrajnejši čas je, da katoliško slovensko ljudstvo otrese z brezozbzirno energijo od sebe vsako podtikanje, kakor bi bilo ali hotelo biti v katerikoli zvezi s krivoprisežnimi uskoki onkraj črnožoltih mejnikov. Mi se zanašamo za našo pravično stvar izključno na pomoč Vsegamogočnega, na pravicoljubnost našega ljubljenega vladarja in na moralno silo našega katoliškega ljudstva. Vsakega pa, ki z dvoumnimi izjavami ali z zlobnim podtikanjem skuša vzbujati sum, kakor <span class="corr">[da]</span> bi naš narod iskal kaka druga pota za uresničenje svojih narodnih uzorov, odločno odklanjamo in obsojamo kot brezvestnega škodljivca našega naroda.</p></div><div class="teidiv3" id="No.167.PPP.4"><h4><span class="head" id="PPP-1890-1918-head-535">IV.</span></h4><p id="PPP-1890-1918-p-1446">Stranki, ki si danes prisvaja ime <q>Slovenske ljudske stranke </q>, odrekamo vsako zaupanje, ker so si prilastili v njej odločilni vpliv ljudje, ki so se <span style="font-style:italic">popolnoma izneverili vodilnim načelom stranke, ki nam je bila pod tem imenom skozi desetletja modra in zanesljiva vodnica v vsem našem javnem delovanju</span>, in ki je privedla katoliško slovensko ljudstvo od stopinje do stopinje do zdravega duševnega in gmotnega napredka. Tej pošteni, ugledni stranki so ti ljudje z zahrbtnim rovanjem, z doslednim izdajstvom in konečno upornostjo zoper pravila in sklepe stranke vzeli možnost življenja in jo v nepresežni verolomnosti <span style="font-style:italic">iz zasede ubili</span>.</p><p id="PPP-1890-1918-p-1447">Posledice niso izostale: <span style="font-style:italic">Liberalizem</span>, ki je bil po katoliškem ljudstvu potisnjen skozi dolgoletno dobo v kot, <span style="font-style:italic">dviga zmagoslavno svojo glavo</span> in ima najzaneslivejšo oporo v takozvani novi ljudski stranki. Že se kaže na obzorju možnost in verjetnost <span style="font-style:italic">nove liberalne dobe in kulturnega boja</span>, v veliko škodo katoliškemu slovenskemu ljudstvu in katoliški cerkvi na Slovenskem.</p><p id="PPP-1890-1918-p-1448">Zato pozivljamo katoliško slovensko ljudstvo, duhovnike in lajike, da se združijo z nami v novo, krepko katoliško organizacijo, da skupno branimo v javnem življenju najdražjo svetinjo našega naroda: <span style="font-style:italic">sveto katoliško vero</span>, in da <span style="font-style:italic">močni v veri</span>, izvojujemo uresničenje naših narodnih uzorov.</p></div><div class="teidiv3" id="No.167.PPP.5"><h4><span class="head" id="PPP-1890-1918-head-536">V.</span></h4><p id="PPP-1890-1918-p-1449">Z največjim ogorčenjem obsojamo sedanjo pisavo večine v <q>Katoliški tiskarni </q> izhajajočih listov, ki se od svobodomiselnih in framazonskih listov razlikujejo le še v tem, da so slabše urejevani.</p><p id="PPP-1890-1918-p-1450">Ta pisava je <span style="font-style:italic">nevredna katoliškega imena</span>. Ker so vsi drugi mnogoštevilni koraki ostali brezuspešni, sklenemo, da se ustanovi v Ljubljani <span style="font-style:italic">nov dnevnik</span>, ki bo zastopal preizkušena načela, ki so vodila <span style="font-style:italic">staro slovensko ljudsko stranko</span>, ves čas njenega obstoja.</p><p id="PPP-1890-1918-p-1451"><span style="font-style:italic">Vse somišljenike pozivljamo, da novi dnevnik podpirajo z vsemi močmi duševno in gmotno</span>.</p><p id="PPP-1890-1918-p-1452"><q>Kat. tisk. društvo </q> pa pozivljamo, da naredi red v svojih vrstah in da izvoli odbor, ki bo vodil tisk <span style="font-style:italic">v smislu društvenih pravil! </span>Potem novega dnevnika ne bo več treba.</p><p id="PPP-1890-1918-p-1453">Vsem somišljenikom priporočamo, da delujejo za čim večje razširjanje ted. <span style="font-style:italic"><i>Resnice</i>!</span></p></div><div class="teidiv3" id="No.167.PPP.6"><h4><span class="head" id="PPP-1890-1918-head-537">VI.</span></h4><p id="PPP-1890-1918-p-1454">Da zagotovimo gmotno podlago novemu dnevniku in da pospešimo katoliški slovenski tisk sploh, ustanovimo <span style="font-style:italic"><q>Katoliški tiskovni sklad </q></span>, čigar uprava se izroči <q>Zadružni tiskarni</q> v Ljubljani.</p><p id="PPP-1890-1918-p-1455">Ko se razmere v <q>Katoliški tiskarni </q> zadovoljivo urede, pripade ostanek tega zaklada<q>Kat. tisk. društvu </q> za povzdigo katol. tiska.</p></div><div class="teidiv3" id="No.167.PPP.7"><h4><span class="head" id="PPP-1890-1918-head-538">VII.</span></h4><p id="PPP-1890-1918-p-1456">Da se naše namere čimprej uresničijo, ustvarimo potrebne politične in nepolitične organizacije!</p><p id="PPP-1890-1918-p-1457">Že danes sklenemo, da ustanovimo <span style="font-style:italic"><q>Slovensko katoliško zvezo </q></span> s sedežem v Ljubljani, kot osrednje politično društvo, v kterem naj se zbero vsi naši somišljeniki, ki smejo po veljavnem društvenem zakonu biti člani političnih društev.</p></div><div class="teidiv3" id="No.167.PPP.8"><h4><span class="head" id="PPP-1890-1918-head-539">VIII.</span></h4><p id="PPP-1890-1918-p-1458">Ker se nahaja takozvana ljudska stranka pod neizkušenim vodstvom, ki s svojo docela zgrešeno taktiko vodi narod v katastrofo, pozivljamo vse dobro misleče njene pristaše, da krenejo čimprej na pravo pot.</p><p id="PPP-1890-1918-p-1459">Pripravljeni smo se z vsakim, ki čuti <span style="font-style:italic">katoliško</span> in <span style="font-style:italic">slovensko</span>, pogajati, da se doseže resnična sprava in potrebna edinost.</p><p id="PPP-1890-1918-p-1460">Vsi dobromisleči, v katoliških načelih utrjeni možje in žene, mladeniči in dekleta naj se pridružijo našemu delu!</p><p id="PPP-1890-1918-p-1461">Višji cerkveni oblasti izrekamo svojo udanost in pokorščino v vseh verskih zadevah.</p><p id="PPP-1890-1918-p-1462">V političnih stvareh pa si varujemo po cerkvenih in državnih postavah nam zajamčeno svobodo. Izrekamo iskreno željo, da bi kakor v preteklosti skozi toliko let tako v kar najbližji bodočnosti tudi na političnem polju mogli delovati v popolnem soglasju z višjo cerkveno oblastjo.</p><p id="PPP-1890-1918-p-1463">Zato prosimo Vsegamogočnega in upamo da bo prej ali slej raztrgal umetno zaveso, ki nas brez naše krivde loči v nekterih necerkven. vprašanjih od našega duh. nadpastirja.</p></div></div><!--Notes in [div]--><div class="notes"><div class="noteHeading">Opombe</div><div class="note" id="ftn294"><p><a class="link_return" title="Pojdi nazaj k besedilu" href="#ftn294_return"><sup>294.</sup></a> <span class="noteBody"><span style="font-style:italic">Resnica</span>, leto I [i. e. II], št. 17, Ljubljana, 13. 4. 1918, Dani se! Kvišku srca!</span></p></div><div class="note" id="ftn295"><p><a class="link_return" title="Pojdi nazaj k besedilu" href="#ftn295_return"><sup>295.</sup></a> <span class="noteBody">Glej <a class="link_ref" href="doc133.html" title="Dok. št. 133Državnopravna deklaracija Jugoslovanskega kluba podana 30. maja 1917 v državnem zboru na Dunaju (Majniška deklaraci...">dok. št. 133</a>.</span></p></div></div></div></body></html>