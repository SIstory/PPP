<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 89 »Tivolska« resolucija, sprejeta na prvi jugoslovanski socialnodemokratski konferenci 21. in 22. novembra 1909 v Ljubljani</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-295">Dok. št. 89</span><br class="subtitle"/><span class="subtitle" id="PPP-1890-1918-head-296">»Tivolska« resolucija, sprejeta na prvi jugoslovanski socialnodemokratski konferenci 21. in 22. novembra 1909 v Ljubljani<span id="ftn151_return"><a class="notelink" title="Rdeči prapor, leto XII, št. 128, Ljubljana, 25. 11. 1909, Jugoslovanska socialno-demokratična konferenca. http://www.dlib.si/details/URN:NBN:SI:DOC-EU…" href="#ftn151"><sup>151</sup></a></span></span></h1><div class="chapter" id="doc089"><div class="teidiv3" id="No.88.PPP.1"><h4><span class="head" id="PPP-1890-1918-head-297">I.</span></h4><p id="PPP-1890-1918-p-842">Aneksija Bosne, na Hrvatskem vladajoči sistem, zopet okrepljeni birokratični režim v Avstriji ter trajno vzdrževanje fevdalne oligarhije na Ogrskem dokazujejo neoporečno, da je Avstro-Ogrska kot velesila poskusila krepak sunek v imperialistični smeri. Ta poizkus se opira politično na stari centralistični absolutizem, socialno in gospodarsko na stari fevdalni agrarizem z njega carinsko-političnim iztradavanjem množic ter združuje s tem novo kapitalistično izkoriščanje, ki dobiva za Jugoslovane, pridružene monarhiji značaj eksploatacije. Ta sistem pomenja za široke mase jugoslovanskega ljudstva proletariziranje in osiromaševanje, oviraje pa obenem industrijalizacijo.</p><p id="PPP-1890-1918-p-843">V kolikor pa izraža porajajoči se imperializem silo dualistične Avstro-Ogrske, postaja hkrati faktor, ki jo razdira in prevrača. Njegova stebra sta absolutistična metoda v Avstriji in fevdalna razredna vlada na Ogrskem, tako da je v kričečem nasprotju z vsemi zakoni političnega, gospodarskega in socialnega razvoja, da ovira razvojne moči vseh narodov Avstro-Ogrske ter jih goni v najblaznejšo nacionalistično politiko medsebojnega izigravanja in klanja, namesto v skupen boj za svobodo in kulturo.</p><p id="PPP-1890-1918-p-844">Vsem narodom skupni interesi kakor tudi zmagovito napredujoča tendenca vseh narodov Avstro-Ogrske k nacionalni demokraciji predstavljajo proti absolutizmu in fevdalnemu dualizmu novo politično idejo narodne avtonomije, t. j. preobrazbo Avstro-Ogrske tako, da bo na enotnem gospodarskem ozemlju vsakemu narodu brez ozira na zgodovinske meje zajamčena enotnost, samostojnost in samouprava v vseh narodno-kulturnih zadevah.</p><p id="PPP-1890-1918-p-845">S stališča tega razvojnega pojmovanja izjavlja jugoslovanska socialna demokracija programatično:</p><ol class="numbered" id="PPP-1890-1918-list-55"><li class="item" id="d45e20948">Avstro-ogrski Jugoslovani smatrajo za končni smoter svojega narodno-političnega stremljenja <span style="font-style:italic">popolno narodno združitev vseh Jugoslovanov</span> ne glede na različnost imena, vere, pisave in dialektov ali jezikov.</li><li class="item" id="d45e20953">Kot deli velikega enotnega naroda stremimo, da se konštituiramo kot enoten narod, ne glede na vse umetno napravljene državnopravne in politične pregraje, želeči skupno nacionalno-avtonomno kulturno življenje kot svobodna enota v popolnoma demokratični konfederaciji narodov.</li><li class="item" id="d45e20955">K temu končnemu cilju nas vodi le neumorno delo in boj na podlagi obstoječih realnih političnih razmer in naprav sedanje dualistične Avstro-Ogrske, boj za popolno demokratizacijo vseh narodnih, državnih in političnih institucij. Zlasti je boj za splošno, enako in tajno volilno pravico v ogrski državni zbor, v hrvatski in bosensko-hercegovski sabor in v vse avstrijske deželne zbore odločilne važnosti. Iz tega razloga izjavlja konferenca, da je treba politični boj za koncentracijo vseh sil v tej smeri in v tem delokrožju smatrati za najvažnejšo nalogo jugoslovanskih socialno-demokratičnih strank.</li></ol></div><div class="teidiv3" id="No.88.PPP.2"><h4><span class="head" id="PPP-1890-1918-head-298">II.</span></h4><p id="PPP-1890-1918-p-846">Jugoslovani, razcepljeni ne le politično na osem državnih, odnosno upravnih teritorijev, temveč tudi kulturno na štiri dele, nazivajoče se narode, so tako oslabljeni, da le fiktivno žive samostojno življenje, ne da bi imeli v sedanjem položaju potrebnih pogojev za ustvaritev takih kulturnih razmer in pozicij, da bi se mogli kot narod ali narodi povoljno razvijati poleg drugih kulturnih narodov.</p><p id="PPP-1890-1918-p-847">Dejstvo je, da so se poedini deli Jugoslovanstva vsled politične razcepljenosti, vsled dotik z raznimi tujimi narodi, vsled vplivanja raznih gospodarskih sfer v marsičem diferencirali. Na drugi strani pa je dejstvo, da vse, tekom časa nastale razlike po svoji naravi in po svojem obsegu niso take, da bi opravičevale separatizem posameznih delov in cepitev na štiri narode, osobito je ta separatizem škodljiv, ker noben izmed teh posameznih delov nima moči, da izobrazi svoje narodno življenje. Nasprotno pa bi si mogli vsi deli kot ena narodna celota ustvariti vse pogoje narodnega življenja in krepkega kulturnega razvoja v prid sebi in splošni kulturi.</p><p id="PPP-1890-1918-p-848">Jugoslovanska socialna demokracija smatra sedanje jugoslovanske narode le za elemente, ki naj ustvarijo enoten narod, in konštatira, da treba v svrho oživotvoritve te enotnosti smotrenega skupnega, kulturnega in političnega dela, ne glede na današnje politične formacije in meje. Zlasti smatra potrebnim sporazumljenje o skupnem narodnem jeziku in pravopisu, kot prvem predpogoju popolnega enotnega narodnega življenja Jugoslovanov. To pa je dosegljivo le s sistematično postopno kulturno politiko v vseh delih tega naroda.</p></div><div class="teidiv3" id="No.88.PPP.3"><h4><span class="head" id="PPP-1890-1918-head-299">III.</span></h4><p id="PPP-1890-1918-p-849">V svrho trajne organizacije dela v gorenjem smislu izreka prva socialno-demokratična konferenca, da se osnuje stalen jugoslovanski socialistični odbor, v katerem naj bodo za sedaj po trije zastopniki hrvatske, bosensko-hercegovske in avstrijske jugoslovanske socialno-demokratične stranke, izjavljajoč že vnaprej, da sčasoma postane ta razširjeni odbor predstavitelj vseh jugoslovanskih socialnih demokratov sploh. Ta odbor ima nalogo, da izvršuje trajno zvezo med jugoslovanskimi socialno-demokratičnimi strankami, zlasti stalno uredbo jugoslovanske socialistične korespondence, da se od časa do časa sestaja, da uravnava smer narodnega in političnega boja Jugoslovanov, da posreduje kulturno združevanje z medsebojnim spoznavanjem in s popularizacijo posebnih ekonomskih, kulturnih in političnih razmer vseh delov Jugoslovanstva.</p><p id="PPP-1890-1918-p-850">Ta odbor smatra konferenca za viden izraz Zveze jugoslovanskih socialno-demokratičnih strank, katera s tem ne bo končana, ampak katera se bo nadalje popolnoma izvedla na jugoslovanskih socialističnih konferencah kot stalna uredba medsebojnega občevanja in spoznavanja.</p></div></div><!--Notes in [div]--><div class="notes"><div class="noteHeading">Opombe</div><div class="note" id="ftn151"><p><a class="link_return" title="Pojdi nazaj k besedilu" href="#ftn151_return"><sup>151.</sup></a> <span class="noteBody"><span style="font-style:italic">Rdeči prapor</span>, leto XII, št. 128, Ljubljana, 25. 11. 1909, Jugoslovanska socialno-demokratična konferenca. http://www.dlib.si/details/URN:NBN:SI:DOC-EUYUA8WT – T. i. Tivolsko resolucijo so sprejeli predstavniki JSDS ter hrvaške in bosanskohercegovske socialnodemokratske stranke. Kot gostje so konferenci prisostvovali predstavniki nemškoavstrijske, češke, srbske in italijanskoavstrijske socialnodemokratične stranke, zbrani na konferenci v hotelu Tivoli v Ljubljani. Sklepe konference so zato kasneje poimenovali <q>Tivolska resolucija</q>.</span></p></div></div></div></body></html>