<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 111 Resolucija o razmerah na Goriškem, sprejeta na vseslovenskem in istrskohrvaškem shodu 14. septembra 1897 v Ljubljani</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-351">Dok. št. 111</span><br class="subtitle"/><span class="subtitle" id="PPP-1890-1918-head-352">Resolucija o razmerah na Goriškem, sprejeta na vseslovenskem in istrskohrvaškem shodu 14. septembra 1897 v Ljubljani<span id="ftn188_return"><a class="notelink" title="Slovenski narod, leto XXX, št. 209, Ljubljana, 14. 9. 1897, Vseslovenski shod." href="#ftn188"><sup>188</sup></a></span></span></h1><div class="chapter" id="doc111"><p id="No.110.PPP.1">4. Vseslovenski in istrsko-hrvatski shod v Ljubljani, <span style="font-style:italic">priznava</span>:</p><ul style="list-style-type:none" id="No.110.PPP.2"><li class="item" id="d45e22041">da se Slovencem na Goriškem, osobito v mestu in okraju goriškem, kratijo v državnih temeljnih zakonih zajamčene državljanske pravice; da se v nasprotju z naravnim pravom ter z državnimi in deželnimi zakoni Slovenci na Goriškem siloma ovirajo v svojem kulturnem razvoju; da vlada prezira dosledno in čedalje očitneje slovensko narodnost na Goriškem, ki šteje v mestu nad jedno tretjino, na deželi pa dve tretjini prebivalstva; da je vladino postopanje nasproti goriškim Slovencem rodilo v njih prepričanje, da jih vlada smatra za pleme manjše vrednosti in veljave;</li><li class="item" id="d45e22043"><span style="font-style:italic">protestuje</span> najodločneje proti tem odnošajem na Goriškem, ki so zakrivili, da je v tamošnjem slovenskem ljudstvu izginila vera v temeljno načelo naše države;</li><li class="item" id="d45e22048"><span style="font-style:italic">zahteva</span>: naj visoka c. kr. vlada uvede na Goriškem zakonite razmere v vsakem oziru; naj omogoči goriškim Slovencem uživanje državljanskih pravic in tak kulturni razvoj, kakoršni zahteva naravno pravo ter ga jamčijo obstoječi zakoni; naj tirja od sebi podrejenih uradov in uradnih oseb strogo in dosledno, da postopajo popolno nepristransko, uljudno in zakonito tudi nasproti slovenskemu prebivalstvu na Goriškem v smislu svoja uradniške prisega; ter</li><li class="item" id="d45e22053"><span style="font-style:italic">pričakuje</span>: da bo visoka c. kr. vlada zahtevala jednako postopanje, kakor od svojih uradnikov, nasproti slovenskemu prebivalstvu na Goriškem tudi od mestnega urada v Gorici in njegovih organov ter od kupčijske in obrtnijske zbornice goriške, in to tem bolj, ker gospodujoča, Slovencem sovražna stranka v Gorici in sploh na Goriškem se vzdržuje jedino le z vladino pomočjo.</li></ul></div><!--Notes in [div]--><div class="notes"><div class="noteHeading">Opombe</div><div class="note" id="ftn188"><p><a class="link_return" title="Pojdi nazaj k besedilu" href="#ftn188_return"><sup>188.</sup></a> <span class="noteBody"><span style="font-style:italic">Slovenski narod</span>, leto XXX, št. 209, Ljubljana, 14. 9. 1897, Vseslovenski shod.</span></p></div></div></div></body></html>