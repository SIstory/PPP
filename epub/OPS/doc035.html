<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 35 Vabilo na prvi slovenski katoliški shod 30. in 31. avgusta 1892 v Ljubljani</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-97">Dok. št. 35</span><br class="subtitle"/><span class="subtitle" id="PPP-1890-1918-head-98">Vabilo na prvi slovenski katoliški shod 30. in 31. avgusta 1892 v Ljubljani<span id="ftn41_return"><a class="notelink" title="Poročilo pripravljalnega odbora o I. slovenskem katoliškem shodu kateri se je vršil 1892. leta v Ljubljani. Ljubljana : pripravljalni odbor, 1893, str…" href="#ftn41"><sup>41</sup></a></span></span></h1><div class="chapter" id="doc035"><div class="teidiv3" id="No.35.PPP"><h4><span class="head" id="PPP-1890-1918-head-99"><span style="font-style:italic">Na prvi slovenski katoliški shod!</span></span></h4><p id="PPP-1890-1918-p-240"><span style="font-style:italic">Slovenci!</span> Izredni časi imajo izredne potrebe, katere zahtevajo izrednega, nenavadnega delovanja. Dandanes imamo take čase. Današnjo dôbo smemo imenovati nekako pripravljanje na odločilni boj med Kristom in Antikristom, med načeli krščanskimi in protikrščanskimi.</p><p id="PPP-1890-1918-p-241">Nasprotniki – brezverci dobro umevajo svojo nalogo. Marljivo se zbirajo, razumno se vrejujejo in primerno si razdeljujejo delo. Vsled tega živahnega delovanja je njih moč velika. Večinoma povsod so si pridobili v svojo oblast vzgojo človeštva, zakonodajalne zbornice, časopisje, meč in denar.</p><p id="PPP-1890-1918-p-242">Dasi pa se nasledki brezverstva kažejo v nevabljivih, žalostnih podobah ne le v duševnem, marveč vzlasti tudi v gmotnem oziru, vendar je človeštvo, vzgojevano po brezverskih načelih, duševno že tako onemoglo, da še vedno dere za njim v svoj – propad.</p><p id="PPP-1890-1918-p-243">Tej razjedajoči sili nasproti deluje že 19 vekov katoliška cerkev. In ko dandanes gleda te žalostne razmere, toži, kakor nekdaj Gospod, rekoč: <q>Množice se mi smilijo</q>. Zato cerkev kliče na delo vse svoje zveste: <q>Zbirajte se, družite se, delajte, da rešite, kar je rešiti mogoče!</q></p><p id="PPP-1890-1918-p-244">Tako kliče Leon XIII., slavnovladajoči papež, katoličane na delo. Med drugim priporoča jim v ta namen vzlasti katoliške shode, kjer se javno razodeva katoliška zavest, odkoder se katoliško prepričanje in delovanje tako vspešno razširja med ljudstva.</p><p id="PPP-1890-1918-p-245">Hvala Bogu, da med Slovenci brezverstvo nima onega pogubnega vpliva, kakor drugod. A tajiti ne smemo in ne moremo, da tudi med Slovence sili brezverski duh. Nevarnost je vedno večja, zato treba delovati o pravem času, da se poživlja in prenavlja tudi v prihodnje katoliško prepričanje in katoliško življenje v vseh slojih slovenskega ljudstva.</p><p id="PPP-1890-1918-p-246">Ta misel je rodila prepričanje, da je tudi za Slovence potreben katoliški shod. – Osnovalni odbor, ki se je ustanovil v ta namen, dovršil je najpotrebnejše priprave in danes stopi pred Slovence ter jih vabi na prvi slovenski katoliški shod, ki se bo vršil v Ljubljani dné 30. in 31. avgusta t. l. po točno določenem programu.</p><p id="PPP-1890-1918-p-247"><span style="font-style:italic">Slovenci!</span> I. slovenski katoliški shod v Ljubljani naj spričuje, da živi med nami še vedno isto katoliško prepričanje, s katerim se je naš narod odlikoval vsa stoletja, odkar je vstopil v katoliško cerkev. Ta shod naj bo svetu porok, da Slovenci tudi v sedanjih časih ostanemo zvesti načelom katol. vere, ter da smo pripravljeni vse storiti, da ta načela ostanejo v veljavi pri našem ljudstvu za vselej.</p><p id="PPP-1890-1918-p-248">V ta namen pa nam treba: <span style="font-style:italic">Jasnosti o naših namenih in sredstvih</span>. – Medsebojni razgovori umnih móž zbranih na katoliškem shodu k temu gotovo mnogo pripomorejo.</p><p id="PPP-1890-1918-p-249">Treba nam je <span style="font-style:italic">navdušenja za našo sveto stvar</span>. In kaj naj nas bolj navdušuje, kakor v obilnem številu zbrani rojaki, ki so v svojem prepričanju in v svojih namenih vsi enega duha in enega srca, pripravljeni, da ponesejo seboj sklepe katoliškega shoda ter jih širijo in jim veljavo pridobivajo med drugimi svojimi rojaki!</p><p id="PPP-1890-1918-p-250">Treba nam je pred vsem <span style="font-style:italic">jedinosti in složnega delovanja</span>. – Osnovalni odbor vabi zato <span style="font-style:italic">vse Slovence</span> na katoliški shod ter bo še posebej povabil <span style="font-style:italic">vse zakonodajalne zastopnike slovenskega ljudstva</span>. <span style="font-style:italic">Za slogo na podlagi načel katoliške vere delovati, za to jedinost navduševati, to je posebno važen namen katoliškemu shodu</span>. Najlepše bi bil dosežen namen I. slovenskemu katoliškemu shodu, ko bi bila dosežena ta jedinost med Slovenci. <span style="font-style:italic">Naj bi pač vsak zavedni Slovenec deloval na to, da se taka jedinost vstvari in ohrani med Slovenci, ker le v tej jedinosti je mogoče v resnici koristno delovati za naš narod, le v tej jedinosti je mogoče narodu slovenskemu ohraniti njegov narodni obstanek</span>.</p><p id="PPP-1890-1918-p-251">Katoličani Slovenci! Pridite v obilnem številu na I. slovenski katoliški shod. Razpravljale se bodo na tem shodu stvari, ki zanimajo vsakega zavednega Slovenca.</p><p id="PPP-1890-1918-p-252">Kmet, rokodelec in delavec, prijatelj, šole, vêde in umetnosti, pospeševatelj poštenega tiska in katoliškega življenja, z besedo: vsak pravi prijatelj dušnega in gmotnega napredka med Slovenci našel bo na katoliškem shodu mnogo zanimivega in koristnega.</p><p id="PPP-1890-1918-p-253">Katoliški Slovenci! Pokažimo na I. slovenskem katoliškem shodu, <span style="font-style:italic">da smo in da vedno ostanemo zvesti sinovi svojemu Bogu in svojemu domu ter da hočemo, kakor to zahtevajo sedanje razmere, na podlagi načel naše katoliške vere skupno in jednotno delovati za duševni in gmotni napredek slovenskega naroda!</span></p><blockquote class="closer"><div class="dateline">V Ljubljani, dné 18. junija 1892.</div><p> <br/> <span style="font-style:italic">Osnovalni odbor za I. slovenski katoliški shod.</span></p></blockquote></div></div><!--Notes in [div]--><div class="notes"><div class="noteHeading">Opombe</div><div class="note" id="ftn41"><p><a class="link_return" title="Pojdi nazaj k besedilu" href="#ftn41_return"><sup>41.</sup></a> <span class="noteBody"><span style="font-style:italic">Poročilo pripravljalnega odbora o I. slovenskem katoliškem shodu kateri se je vršil 1892. leta v Ljubljani</span>. Ljubljana : pripravljalni odbor, 1893, str. 14–16.</span></p></div></div></div></body></html>