<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 71 Program Narodno napredne stranke na Goriškem, sprejet na shodu strankinih zaupnikov 24. januarja 1907 v Gorici</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-214">Dok. št. 71</span><br class="subtitle"/><span class="subtitle" id="PPP-1890-1918-head-215">Program Narodno napredne stranke na Goriškem, sprejet na shodu strankinih zaupnikov 24. januarja 1907 v Gorici<span id="ftn102_return"><a class="notelink" title="Soča, leto XXXVII, št. 2, Gorica, 5. 1. 1907, Načrt programa »narodno-napredne stranke« na Goriškem, št. 11–13, Gorica, 26., 29. in 31. 1. 1907, Shod …" href="#ftn102"><sup>102</sup></a></span></span></h1><div class="chapter" id="doc071"><ol class="numbered" id="No.70.PPP"><li class="item" id="d45e19037">Narodno-napredna stranka na Goriškem je narodna, ljudska in svobodomiselna.</li><li class="item" id="d45e19039">Stranka stoji na stališču narodne samouprave, katere konečni smoter bodi zjedinjena Slovenija in združitev s Hrvatsko.</li><li class="item" id="d45e19041">Zahtevamo popolno enakopravnost slovenske narodnosti in jezika v vseh državnih in avtonomnih uradih, v cerkvi, v šoli in sploh v vsem javnem življenju.</li><li class="item" id="d45e19043">Vsem stanovom se priznavajo enake pravice in enake dolžnosti; zato se izključuje nadvladje kateregakoli stanu. – </li><li class="item" id="d45e19045">Stranka se protivi zlorabi vere in cerkve v politične in posvetne namene.</li><li class="item" id="d45e19047">Zahteva svobodno šolo in svobodno učiteljstvo s stanu primerno gmotno podlago, da more skrbeti za potrebni ugled in vsestransko dalnje izobraževanje.</li><li class="item" id="d45e19049">Stranka se hoče zavzeti z vsemi silami za gospodarski napredek našega posestnika <span style="font-style:italic">in povzdigo kmetijstva sploh</span>; zato nujno zahteva, <span style="font-style:italic">da se zboljša in razširi kmetijski poduk</span>, da se pospešuje <span style="font-style:italic">posebno</span> živinoreja in mlekarstvo, vinarstvo in sadjarstvo; hoče delovati na intenzivnejše gospodarstvo, odpreti domačim pridelkom stalen in ugodnejši trg; podpira produkcijsko zadružništvo, izključuje pa zadruge, ki služijo politiškim strankarskim svrham.</li><li class="item" id="d45e19060">Stranka polaga veliko važnost to, da zadobi slovenski narod krepko in svobodno trgovino, obrt in lastno industrijo; v to svrho bo pospeševala združevanje domačega kapitala in izkoriščanje prirodnih sil v uporabo v deželi; dobavo cenega kredita; spopolnitev obrtnega zadružništva. Skrbeti je za potrebno splošno in strokovno izobrazbo.</li><li class="item" id="d45e19062">Stranka bo podpirala delavstvo v njegovih težnjah, hoče pa, da si ohrani narodno podlago; zlasti se bo zavzemala za ureditev bolniških blagajn, za starostno in invaliditetno preskrbo delavstva ter delovala na to, da se pravično uredi razmerje mej delodajalcem in delavcem.</li><li class="item" id="d45e19064"><p id="index-p-d45e19066">Za državni in deželni zbor in za avtonomne zastope zahteva stranka splošno, enako in tajno volilno pravico, izreka se pa za proporcijonalni volilni sistem.</p> <p id="index-p-d45e19069">Stranka naglaša, da nova volilna reforma za državni zbor ne zadošča pravicam Slovencev, in goriških Slovencev posebej; zahteva, da se brez odlašanja izvede na podlagi načela splošne, enake in tajne volilne pravice volilna reforma za deželni zbor tako, da bo primerno zastopana slovenska 2/3-ska večina. Dosledno naj se za trgovsko in obrtno zbornico razširi volilna pravica na vse trgovce in obrtnike.</p></li><li class="item" id="d45e19072">Stranka zahteva, da državna in deželna uprava posvetita veliko več pozornosti naši deželi, skrbita za potrebne ceste in železnice, za uravnavo rek in hudournikov, za ureditev zdravstvenih razmer in v obče za moralno in materijalno povzdigo prebivalstva.</li><li class="item" id="d45e19075">Narodno-napredna stranka na Goriškem bo iskala dotiko z narodnimi strankami na Slovenskem, imajoča vedno pred očmi splošne slovenske koristi in vzajemnost z vsemi slovanskimi narodi.</li></ol></div><!--Notes in [div]--><div class="notes"><div class="noteHeading">Opombe</div><div class="note" id="ftn102"><p><a class="link_return" title="Pojdi nazaj k besedilu" href="#ftn102_return"><sup>102.</sup></a> <span class="noteBody"><span style="font-style:italic">Soča</span>, leto XXXVII, št. 2, Gorica, 5. 1. 1907, Načrt programa »narodno-napredne stranke« na Goriškem, št. 11–13, Gorica, 26., 29. in 31. 1. 1907, Shod zaupnikov »narodno napredne stranke«.</span></p></div></div></div></body></html>