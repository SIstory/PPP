<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 38 Komunike o hrvaško-slovenski enotnosti, sprejet na posvetu Hrvaške stranke prava in Vseslovenske ljudske stranke 18. in 19. septembra 1912 v Opatiji</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-120">Dok. št. 38</span><br class="subtitle"/><span class="subtitle" id="PPP-1890-1918-head-121">Komunike o hrvaško-slovenski enotnosti, sprejet na posvetu Hrvaške stranke prava in Vseslovenske ljudske stranke 18. in 19. septembra 1912 v Opatiji<span id="ftn52_return"><a class="notelink" title="Slovenec : političen list za slovenski narod, leto XL, št. 216, Ljubljana, 20. 9. 1912, Hrvaško-slovenska edinost." href="#ftn52"><sup>52</sup></a></span></span></h1><div class="chapter" id="doc038"><p id="No.38.PPP.1"><span style="font-style:italic">Opatija, 19. septembra </span>. Na povabilo obojnih strankinih vodstev zbrali so se v Opatiji zaupniki <span style="font-style:italic">Stranke Prava </span>, za vse hrvaške dežele in <span style="font-style:italic">Vseslovenske Ljudske Stranke </span> k političnemu posvetu.</p><p id="No.38.PPP.2">Posvetovanja so se vršila včeraj in danes (18. in 19. septembra) v dvorani pod kupljo hotela <q>Stefanie</q>.</p><p id="No.38.PPP.3">Navzoči: Iz Hrvatske rector magnificus<span id="ftn53_return"><a class="notelink" title="Rektor univerze." href="#ftn53"><sup>53</sup></a></span> dr. <span style="font-style:italic">Pazman </span> iz Zagreba, poslanca razpuščenega sabora <span style="font-style:italic">Cezar Akačič </span> in <span style="font-style:italic">Stjepan Zagorac </span>, nadalje glavni urednik prof. <span style="font-style:italic">Segvić </span>; iz Kranjske poslanci dr. <span style="font-style:italic">Šusteršič </span>, <span style="font-style:italic">Povše </span> in <span style="font-style:italic">Jarc </span>; iz Dalmacije poslanca don <span style="font-style:italic">Prodan </span> in dr. <span style="font-style:italic">Drinković </span>; iz Koroške dr. <span style="font-style:italic">Brejc </span>; iz Istre poslanca dr. <span style="font-style:italic">Laginja </span> in prof. <span style="font-style:italic">Spinčič </span>; iz Štajerske poslanca dr. <span style="font-style:italic">Korošec </span> in dr. <span style="font-style:italic">Benkovič </span> ter prof. dr. <span style="font-style:italic">Hohnjec </span>; iz Goriške poslanec <span style="font-style:italic">Fon </span>.</p><p id="No.38.PPP.4">Odposlanci iz Bosne in Hercegovine so bili v zadnjem trenotku zaprečeni vsled obravnav o bosanskih železnicah; njihova opravičba se je vzela na znanje.</p><p id="No.38.PPP.5">Pretresavalo se je temeljito ves politični položaj hrvaško-slovenskega naroda in pa iz tega položaja izvirajoče posledice ter se je doseglo v vseh točkah popolno soglasje.</p><p id="No.38.PPP.6">Konstatiralo se je, da stremite obe stranki tako v narodnopolitičnih, kakor v kulturnih ozirih za enakimi cilji v duhu programa Stranke Prava in sklenilo se je soglasno ustvariti skupno organizacijo s tem, da se ustanovi <span style="font-weight:bold">Hrvaško Slovenski Zvršilni Odbor </span>.</p><p id="No.38.PPP.7">Nadalje se je sklenilo, <span style="font-weight:bold">da se skliče na dan 20. oktobra t. l. v Ljubljano skupščina vseh državnih in deželnih poslancev, ki pripadajo sedaj združenim strankam.</span></p><p id="No.38.PPP.8">Vršilo se je temeljito posvetovanje <span style="font-weight:bold">o politični taktiki</span> bližnjega časa v različnih javnih zastopih in tudi v tem pogledu se je izkazalo popolno soglasje.</p><p id="No.38.PPP.9">Ukrenilo se je vse potrebno, da se stalni Hrvaško Slovenski Zvršilni Odbor konstituira v teku prihodnjega tedna in prevzame vodstvo poslov.</p></div><!--Notes in [div]--><div class="notes"><div class="noteHeading">Opombe</div><div class="note" id="ftn52"><p><a class="link_return" title="Pojdi nazaj k besedilu" href="#ftn52_return"><sup>52.</sup></a> <span class="noteBody"><span style="font-style:italic">Slovenec : političen list za slovenski narod</span>, leto XL, št. 216, Ljubljana, 20. 9. 1912, Hrvaško-slovenska edinost.</span></p></div><div class="note" id="ftn53"><p><a class="link_return" title="Pojdi nazaj k besedilu" href="#ftn53_return"><sup>53.</sup></a> <span class="noteBody">Rektor univerze.</span></p></div></div></div></body></html>