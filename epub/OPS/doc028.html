<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 28 Resolucija o verski šoli, ki jo je prvi občni zbor Katoliško-političnega in gospodarskega društva za Slovence na Koroškem, zbran 17. aprila 1890 v Celovcu, naslovil na celovškega knezoškofa</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-69">Dok. št. 28</span><br class="subtitle"/><span class="subtitle" id="PPP-1890-1918-head-70">Resolucija o verski šoli, ki jo je prvi občni zbor Katoliško-političnega in gospodarskega društva za Slovence na Koroškem, zbran 17. aprila 1890 v Celovcu, naslovil na celovškega knezoškofa<span id="ftn34_return"><a class="notelink" title="Mir, leto IX, št. 8, Celovec, 25. 4. 1890, Prvi občni zbor." href="#ftn34"><sup>34</sup></a></span></span></h1><div class="chapter" id="doc028"><p id="No.28.PPP.1"><q>Katoliško-politično in gospodarsko društvo za Slovence na Koroškem </q>, ki se je danes vprvič zbralo in se ustanovilo, porablja to priložnost, da se poklanja Vaši Prevzvišenosti ter izraža svojo hvaležnost in veliko radost nad krepko izjavo visokočastitih škofov v šolski komisiji gosposke zbornice dne 12. marca 1890 v zadevi <span style="font-style:italic">verske šole</span>.</p><p id="No.28.PPP.2">Mnogoštevilno zbrani udje našega novega društva so enoglasno in z veseljem pritrdili načelu, da se morajo naši otroci izrejati in poučevati v krščanskem duhu, ako hočemo da postanejo iz njih verni, pošteni, zvesti, delovni, pokorni, trezni, krepki, dobri in požrtvovalni državljani na tej zemlji, po smrti pa srečni prebivalci nebeškega kraljestva.</p><p id="No.28.PPP.3">Ker je verska šola <span style="font-style:italic">splošna želja</span> našega vernega ljudstva, ki se je za njo izreklo v mnogotisočerih podpisih, zato pričakujemo za gotovo, da bodo tudi <span style="font-style:italic">slovenski poslanci</span> podpirali blage težnje svojih škofov ter glasovali za postavo, ki bi nam dala nazaj zopet krščansko šolo.</p><p id="No.28.PPP.4">Pri tej priliki se ne moremo premagati, da bi Vašej Milosti, ki ste tudi nam Slovencem za višjega pastirja postavljeni, pred vsem ne potožili nezaslišanih šolskih razmer, v kterih se nahajamo katoliški Slovenci na Koroškem, razmer, ktere nasprotujejo pametnemu pouku in dobri izreji naših otrok. Naši slovenski otroci so namreč v mnogih krajih na Koroškem prisiljeni, hoditi v čisto nemške šole, v kterih se v svojem maternem jeziku niti brati ne naučijo. To ovira ves pouk, in ne v najmanjši meri pouk v krščanskih resnicah. Ako hoče katehet kak uspeh imeti, mora otroke sam najprej brati naučiti. – Prosimo tedaj Vašo Milost, da bi nam blagovolili tudi v tej prevažni zadevi pomagati s svojo veljavno besedo.</p><p id="No.28.PPP.5">Blagovolite te naše zahvale in prošnje na znanje vzeti ter našemu društvu Svojo milost nakloniti.</p></div><!--Notes in [div]--><div class="notes"><div class="noteHeading">Opombe</div><div class="note" id="ftn34"><p><a class="link_return" title="Pojdi nazaj k besedilu" href="#ftn34_return"><sup>34.</sup></a> <span class="noteBody"><span style="font-style:italic">Mir</span>, leto IX, št. 8, Celovec, 25. 4. 1890, Prvi občni zbor.</span></p></div></div></div></body></html>