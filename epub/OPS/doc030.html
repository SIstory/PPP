<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 30 Pravila Slovenske kmečke zveze za Štajersko</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-74">Dok. št. 30</span><br class="subtitle"/><span class="subtitle" id="PPP-1890-1918-head-75">Pravila Slovenske kmečke zveze za Štajersko<span id="ftn36_return"><a class="notelink" title="Pravila Slovenske kmečke zveze za Štajersko. Maribor : založba društva, [1907], str. 3–6." href="#ftn36"><sup>36</sup></a></span></span></h1><div class="chapter" id="doc030"><div class="teidiv3" id="No.30.PPP.1"><h4><span class="head" id="PPP-1890-1918-head-76"><span style="font-style:italic">Ime in sedež društva.</span></span></h4><div class="teidiv4" id="index-body.1_div.1_div.3_div.1_div.1_div.1"><h5><span class="head" id="PPP-1890-1918-head-77">§ 1.</span></h5><p id="PPP-1890-1918-p-224">Društvo se imenuje <q>Slovenska kmečka zveza</q> za Štajersko, je politično društvo in ima svoj sedež v Mariboru.</p></div></div><div class="teidiv3" id="No.30.PPP.2"><h4><span class="head" id="PPP-1890-1918-head-78"><span style="font-style:italic">Društveni namen.</span></span></h4><div class="teidiv4" id="index-body.1_div.1_div.3_div.1_div.2_div.1"><h5><span class="head" id="PPP-1890-1918-head-79">§ 2.</span></h5><p id="PPP-1890-1918-p-225"><q>Slovenska kmečka zveza</q> za Štajersko ima namen:</p><ol class="numbered" id="PPP-1890-1918-list-8"><li class="item" id="d45e14491">Voditi ustavni boj za politične pravice, za gospodarsko blagostanje in za nravno čilost kmečkega stanu.</li><li class="item" id="d45e14493">Braniti kmečki stan pred vsemi nevarnostmi, ki pretijo njegovemu obstanku in njegovi moči.</li><li class="item" id="d45e14495">Buditi in razširjati samozavest kmečkega stanu, gojiti ljubezen do domače grude in ohraniti njegove dobre navade.</li><li class="item" id="d45e14497">Vzbujati med kmeti zavest vzajemnosti in jih prepričevati, da se morajo boriti vsi za enega in eden za vse.</li><li class="item" id="d45e14499">Pospeševati zlasti gospodarsko izomiko kmečkega stanu.</li><li class="item" id="d45e14501">Skrbeti, da se omeji preseljevanje kmečkih delavskih moči z dežele v mesta, trge in obrtne kraje.</li><li class="item" id="d45e14503">Ustanavljati po zmožnosti in potrebi kmečke knjižnice, čitalnice in druga središča duševne probuje in prosvete kmečkega stanu.</li><li class="item" id="d45e14505">Braniti in utrjevati krščanskega duha v kmečkem stanu.</li><li class="item" id="d45e14507">Gojiti ljubezen do slovenske zemlje in slovenskega jezika ter braniti narodne pravice slovenskega ljudstva.</li></ol></div></div><div class="teidiv3" id="No.30.PPP.3"><h4><span class="head" id="PPP-1890-1918-head-80"><span style="font-style:italic">Sredstva.</span></span></h4><div class="teidiv4" id="index-body.1_div.1_div.3_div.1_div.3_div.1"><h5><span class="head" id="PPP-1890-1918-head-81">§ 3.</span></h5><p id="PPP-1890-1918-p-226">V dosego svojega namena uporablja društvo vsa primerna, zakonito dovoljena sredstva.</p><p id="PPP-1890-1918-p-227">Osobito se društvo:</p><ol class="numbered" id="PPP-1890-1918-list-9"><li class="item" id="d45e14523">Udeležuje volilnih bojev v državni in deželni zbor, v okrajne, občinske in druge samoupravne zastope ter prireja v ta namen volilne shode.</li><li class="item" id="d45e14525">Se izraža o kandidatih, jih postavlja in zastavlja vse svoje moči, da se pri teh volitvah varujejo pravice in koristi kmečkega stanu v smislu društvenega programa.</li><li class="item" id="d45e14527">Vpliva na sklepe zakonodajnih in samoupravnih zastopov s tem, da se obrača do njih in posameznih članov istih s prošnjami in spomenicami, jim razlaga želje in potrebe kmečkega stanu ter javno razglaša zaupanje ali nezaupanje ljudskim zastopnikom ali drugim za javne zadeve odgovornim činiteljem.</li><li class="item" id="d45e14529">Poučuje ustmeno in pismeno, po shodih, lepakih, letakih, brošurah, časnikih in knjigah kmete o njihovih pravicah in koristih, razkriva rane kmečkega stanu in neustrašeno pobija vse, kar utegne biti v škodo kmečkemu stanu.</li><li class="item" id="d45e14531">Pospešuje družabno življenje kmeta na temelju starih krščanskih šeg in navad.</li><li class="item" id="d45e14533">Brezplačno daje pojasnila v gospodarskih, pravnih, vojaških in drugih sličnih zadevah; ter pomaga z nasveti društvenikom pri sestavljanju prošenj, vlog itd.</li><li class="item" id="d45e14535">Skrbi, da prešine kmečko mladino pravi stanovski duh, in da se ista stanovsko izobraža.</li><li class="item" id="d45e14537">Goji med kmečkimi posli in delavci vdanost in ljubezen do kmeta.</li></ol></div></div></div><!--Notes in [div]--><div class="notes"><div class="noteHeading">Opombe</div><div class="note" id="ftn36"><p><a class="link_return" title="Pojdi nazaj k besedilu" href="#ftn36_return"><sup>36.</sup></a> <span class="noteBody"><span style="font-style:italic">Pravila Slovenske kmečke zveze za Štajersko</span>. Maribor : založba društva, [1907], str. 3–6.</span></p></div></div></div></body></html>