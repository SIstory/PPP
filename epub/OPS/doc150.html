<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 150 Resolucija o telesni vzgoji dijaštva, sprejeta na II. shodu narodno-radikalnega dijaštva 5.– 8. septembra 1907 v Celju</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-483">Dok. št. 150</span><br class="subtitle"/><span class="subtitle" id="PPP-1890-1918-head-484">Resolucija o telesni vzgoji dijaštva, sprejeta na II. shodu narodno-radikalnega dijaštva 5.– 8. septembra 1907 v Celju<span id="ftn267_return"><a class="notelink" title="Omladina : glasilo narodno-radikalnega dijaštva, Ljubljana, leto IV, 1907, št. 9, str. 143–144." href="#ftn267"><sup>267</sup></a></span></span></h1><div class="chapter" id="doc150"><p id="No.149.PPP.1">Dijaško-socijalni odsek II. shoda narodno-radikalnega dijaštva smatra zahtevo po telesni vzgoji dijaštva za važno socijalno vprašanje, za katerega rešitev je treba resnega in smotrenega dela. Zato:</p><ol class="ordered:I" type="I" id="No.149.PPP.2"><li class="item" id="d45e25532">veljaj boj naših organizacij predvsem škodljivemu vplivu alkohola, nikotina in zlorabi spolnega občevanja pri nas samih potom proučevanja in ustanavljanja abstinenčnih krožkov, med ljudstvom pa s poukom in zgledom;</li><li class="item" id="d45e25534">zahteva, da se po možnosti odpravijo vsi nedostatki dijaških stanovanj in dijaških kuhinj. Pri tozadevnem izboljševanju naj se prizna tudi prizadetemu dijaštvu sodelovanje;</li><li class="item" id="d45e25536">zahteva, da se uvede v vse srednje šole <span style="font-style:italic">obvezna</span> telovadba ter se ne zabranjuje srednješolskim dijakom telovadba v sokolskih telovadnicah pod nadzorstvom sokolskih vaditeljev. Za moralično dolžnost akademikov pa smatramo, da se udeležujejo v polnem številu sokolskega dela, ki je za telesno in socijalno vzgojo, posebno naše mladine, ter za ohranitev in povzdigo nravnega, zdravstvenega ter narodnostnega stanja našega naroda neprecenljive koristi. V istem oziru smatramo gojenje športov, dijaških potovanj in izletov za važno nalogo naših organizacij.</li><li class="item" id="d45e25541">Važna pa so ravnokar omenjena sredstva tudi za družabno vzgojo našega dijaštva. Tej naj posvečajo naše organizacije več pozornosti; slov. izobraženstvo pa pozivljamo, da podpira, zlasti kar se tiče srednješolcev, to stremljenje.</li></ol></div><!--Notes in [div]--><div class="notes"><div class="noteHeading">Opombe</div><div class="note" id="ftn267"><p><a class="link_return" title="Pojdi nazaj k besedilu" href="#ftn267_return"><sup>267.</sup></a> <span class="noteBody"><span style="font-style:italic">Omladina : glasilo narodno-radikalnega dijaštva</span>, Ljubljana, leto IV, 1907, št. 9, str. 143–144.</span></p></div></div></div></body></html>