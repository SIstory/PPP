<html xmlns="http://www.w3.org/1999/xhtml"><head><!--THIS FILE IS GENERATED FROM AN XML MASTER. DO NOT EDIT (2)--><title>Dok. št. 170 Resolucija Slovenske kmečke stranke, sprejeta na seji njenega načelstva 3. julija 1918 v Ljubljani</title><meta name="author" content=""/><meta name="generator" content="Text Encoding Initiative Consortium XSLT stylesheets"/><meta charset="utf-8"/><link href="stylesheet.css" rel="stylesheet" type="text/css"/></head><body id="TOP"><div class="teidiv"><h1 class="maintitle"><span class="head" id="PPP-1890-1918-head-540">Dok. št. 170</span><br class="subtitle"/><span class="subtitle" id="PPP-1890-1918-head-541">Resolucija Slovenske kmečke stranke, sprejeta na seji njenega načelstva 3. julija 1918 v Ljubljani<span id="ftn297_return"><a class="notelink" title="Resnica, leto I [i. e. II], št. 29, Ljubljana, 6. 7. 1918, Slovenska Kmečka Stranka." href="#ftn297"><sup>297</sup></a></span></span></h1><div class="chapter" id="doc170"><div class="teidiv3" id="No.168.PPP.1"><h4><span class="head" id="PPP-1890-1918-head-542">I.</span></h4><p id="PPP-1890-1918-p-1464">Slovenska Kmečka Stranka se ponovno izjavlja za deklaracijo od 30. maja,<span id="ftn298_return"><a class="notelink" title="Glej dok št. 133." href="#ftn298"><sup>298</sup></a></span> obsoja pa vsako kvarjenje pravega smisla majniške deklaracije,<span id="ftn299_return"><a class="notelink" title="Glej dok št. 132." href="#ftn299"><sup>299</sup></a></span> zlasti pa razlaganje te deklaracije v tem smislu, kakor da bi slovenski narod bil omajan v svoji zvestobi do cesarske hiše in bi imel kak stik z veleizdajsko agitacijo, ki jo širijo uskoki iz nam sovražnih držav. Ta brezvestna agitacija je glavni vzrok, da se vojska od dne do dne podaljšuje. SKS. želi, da se čimprej sklene mir, ki naj vrne domovini njene sinove, da se zopet posvetijo delom miru na svojih domovih. SKS. obsoja vsako hujskanje, ki neti vedno hujše sovraštvo med narodi in državami.</p></div><div class="teidiv3" id="No.168.PPP.2"><h4><span class="head" id="PPP-1890-1918-head-543">II.</span></h4><p id="PPP-1890-1918-p-1465">SKS. odobrava nastop deželnega odbora proti veleizdajskemu hujskanju in pozivlja vse občine, da naj ne poslušajo brezvestnega hujskanja slabega časopisja, ki je že doslej prizadejalo slovenskemu narodu največjo škodo, in se naj pridružijo v polnem obsegu s tej prepotrebni resoluciji, ki naj pred svetom zopet reši čast našega ljudstva.</p></div><div class="teidiv3" id="No.168.PPP.3"><h4><span class="head" id="PPP-1890-1918-head-544">III.</span></h4><p id="PPP-1890-1918-p-1466">SKS. najodločneje obsoja podle napade slabega časopisja na deželni odbor, ki se je izkazal med vojsko kot edini branitelj našega ljudstva in naših županstev. Hujskanje občin na nepokorščino proti najvišji avtonomni oblasti v deželi je podiranje edinega stebra na katerega se opirajo svoboščine in pravice našega ljudstva, in kdor to dela, zasluži soglasno obsodbo vsega slovenskega naroda. SKS. zato pozivlje vse občine, naj trdno sklenjene z deželnim odborom izvršujejo zvesto svoje težke in odgovornosti polne naloge v interesu našega ljudstva.</p></div><div class="teidiv3" id="No.168.PPP.4"><h4><span class="head" id="PPP-1890-1918-head-545">IV.</span></h4><p id="PPP-1890-1918-p-1467">SKS. pozivlje svoje deželne poslance, da ustanove svoj klub, ki naj v slogi z deželnim odborom in z vodstvom SKS. Zastopa gospodarske in politične koristi našega ljudstva.</p></div></div><!--Notes in [div]--><div class="notes"><div class="noteHeading">Opombe</div><div class="note" id="ftn297"><p><a class="link_return" title="Pojdi nazaj k besedilu" href="#ftn297_return"><sup>297.</sup></a> <span class="noteBody"><span style="font-style:italic">Resnica</span>, leto I [i. e. II], št. 29, Ljubljana, 6. 7. 1918, Slovenska Kmečka Stranka.</span></p></div><div class="note" id="ftn298"><p><a class="link_return" title="Pojdi nazaj k besedilu" href="#ftn298_return"><sup>298.</sup></a> <span class="noteBody">Glej <a class="link_ref" href="doc133.html" title="Dok. št. 133Državnopravna deklaracija Jugoslovanskega kluba podana 30. maja 1917 v državnem zboru na Dunaju (Majniška deklaraci...">dok št. 133</a>.</span></p></div><div class="note" id="ftn299"><p><a class="link_return" title="Pojdi nazaj k besedilu" href="#ftn299_return"><sup>299.</sup></a> <span class="noteBody">Glej <a class="link_ref" href="doc133.html" title="Dok. št. 133Državnopravna deklaracija Jugoslovanskega kluba podana 30. maja 1917 v državnem zboru na Dunaju (Majniška deklaraci...">dok št. 132</a>.</span></p></div></div></div></body></html>